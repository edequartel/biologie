# Thema 1 Organen en cellen

## Basisstof 3 Cellen van dieren en planten

### leerdoelen

1.3.1 Je kunt delen benoemen van dierlijke en plantaardige cellen 
met hun kenmerken en functies.

### inleiding

Jouw lichaam bestaat uit ongeveer honderd biljoen cellen wanneer het volgroeid is. 
Ook andere organismen, zoals planten, kunnen uit veel cellen bestaan.

DIERLIJKE CELLEN  
In afbeelding 1 zie je een schematische tekening van een dierlijke cel. Deze cel wordt 
omgeven door een dun vlies: het celmembraan. Een dierlijke cel bestaat voor het 
grootste deel uit cytoplasma (celplasma). Cytoplasma is een stroperige vloeistof van 
water met veel opgeloste stoffen. In het cytoplasma ligt de celkern. De celkern regelt 
alles wat er in een cel gebeurt. Ook om de celkern ligt een dun vlies: het kernmembraan.

PLANTAARDIGE CELLEN  
Cellen van planten bestaan net als dierlijke cellen uit een celmembraan, cytoplasma, een 
celkern en een kernmembraan (zie afbeelding 2).

In het cytoplasma van plantencellen komen daarnaast een of meer vacuolen voor. 
Vacuolen zijn blaasjes gevuld met vocht. Het vacuolevocht bestaat uit water met 
opgeloste stoffen. Jonge plantencellen bevatten meerdere vacuolen. Als de cellen ouder 
worden, vloeien de kleine vacuolen samen tot één grote vacuole. Het cytoplasma ligt dan 
in een dunne laag tegen het celmembraan aan.  
Het cytoplasma van een plantaardige cel maakt een stevig laagje om de cel heen: de 
celwand. De celwand is tussencelstof en behoort niet tot de cel. Celwanden zorgen voor 
stevigheid.  
De celwanden sluiten vaak niet precies op elkaar aan. Tussen de celwanden van cellen 
die naast elkaar liggen, komen kleine holten voor: de intercellulaire ruimten. Deze holten 
zijn gevuld met lucht of water.

KORRELS  
In het cytoplasma van plantencellen kunnen korrels voorkomen. Er zijn verschillende 
typen korrels:  
• bladgroenkorrels  
• kleurstofkorrels  
• zetmeelkorrels  

Bladgroenkorrels komen voor in de groene delen van planten, vooral de bladeren. Door 
de bladgroenkorrels zien planten er groen uit. In bladgroenkorrels vindt fotosynthese 
plaats. Door fotosynthese ontstaat glucose. Een plant gebruikt glucose als energiebron, 
maar ook als grondstof om de stoffen te maken waaruit de plant bestaat.  
Kleurstofkorrels komen voor in de cellen van bloemen en vruchten met een gele, oranje 
of rode kleur. Kleurstofkorrels geven bloemen en vruchten hun opvallende kleur.  
Zetmeelkorrels zijn kleurloos. Ze komen onder andere voor in de cellen van aardappels. 
In zetmeelkorrels is zetmeel opgeslagen. Zetmeel is een belangrijke reservestof voor 
planten.  

Korrels kunnen van het ene type overgaan in het andere type. Bijvoorbeeld: als een 
mandarijn rijp wordt, verandert de kleur van groen naar oranje. Bladgroenkorrels 
veranderen dan in oranje kleurstofkorrels.

### vragen

(1) In afbeelding 5 zie je een plantaardige cel. Geef de namen van de genummerde delen.  
1 =  
2 =  
3 =  
4 =  
5 =  
6 =  

(2) Hierna staan vier delen van planten. Welke korrels komen voor in het deel van de plant?  
1 kroonblad van een tulp  
2 maïskorrel  
3 schil van een rijpe citroen  
4 stengel van een tulp  

(3) Maak een samenvatting van de basisstof.  
• Zet in de tabel onder elk type cel de onderdelen waaruit de cel bestaat.  
Tip: begin bij de celkern en werk van binnen naar buiten.  
• Geef daarna aan welke onderdelen nog meer kunnen voorkomen in of om de 
plantaardige cel.  

• Wat is de functie van de verschillende korrels?  
Bladgroenkorrels:  
Kleurstofkorrels:  
Zetmeelkorrels:  

(4) In afbeelding 6 zie je een tekening van een jonge plantencel.  
(q) Welk nummer geeft de buitenste laag van het cytoplasma aan?  
(q) Welk nummer geeft aan dat een jonge plantencel is getekend en niet een oude 
plantencel?  
(q) Welk nummer geeft het deel aan dat allerlei processen in de cel regelt?  
(q) Welk nummer geeft het deel aan waardoor menselijk weefsel behandeld moet worden 
met paraffine, maar plantaardig weefsel niet?  

(5) a Door welke korrels krijgt een sperzieboon zijn groene kleur?  
b Aan welke korrels heeft de klaproos zijn rode kleur te danken?  
c Het deel van een oranje peen dat boven de grond uitkomt, wordt groen.  
Welke verandering in de korrels is hiervan de oorzaak?  
d Tijdens een practicum worden drie preparaten van een aardappelplant gekleurd met 
een joodoplossing: een preparaat van een aardappelblad, een preparaat van een 
aardappelbloem en een preparaat van een aardappelknol.  
Welk preparaat wordt niet gekleurd door de joodoplossing?  

(6) In het darmkanaal van een koe leven bacteriën die cellulose afbreken. Cellulose komt 
alleen voor in plantaardige cellen.  
a Zijn de resten van celwanden afkomstig van de koe of van haar voedsel? Leg je antwoord uit.  
b Waarom kan een koe niet genoeg voedingsstoffen opnemen als de celwanden niet 
worden afgebroken?  

(7) Anthocyanen zijn paarsrode kleurstoffen die kunnen voorkomen in de vacuole van 
plantaardige cellen, bijvoorbeeld bij rodekool. Anthocyanen zijn geen kleurstofkorrels.  
a Door welk verschil tussen kleurstofkorrels en anthocyanen weet je zeker dat 
anthocyanen geen kleurstofkorrels zijn?  
b Bij veel licht maakt rodekool extra anthocyanen aan. Dit doet de plant om schade door 
te veel licht te voorkomen. Extra anthocyanen maken heeft ook een nadeel.  
Welk nadeel is dat?  