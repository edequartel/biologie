# Thema 2 Voortplanting en seksualiteit

## Basisstof 3 Vruchtbaar worden

### Leerdoelen

2.3.1 Je kunt uitleggen hoe zaadcellen worden gevormd en vervoerd.  
2.3.2 Je kunt de processen tijdens de menstruatiecyclus beschrijven.  
** Dit leerdoel vind je in een ander thema.  

#### Inleiding

Vanaf de puberteit zorgen hormonen voorde productie van zaadcellen en de rijping van eicellen. Vanaf dat moment ben je vruchtbaar.

VRUCHTBAARHEID  
Eicellen en zaadcellen zijn de geslachtscellen van de mens. Uit deze cellen kan een nieuw mens ontstaan. Vanaf het moment dat je vruchtbaar bent, kun je je dus voortplanten.

VORMING ZAADCELLEN  
Als een jongen ongeveer 13 jaar is, worden zijn teelballen onder invloed van geslachtshormonen actief. Ze produceren elke dag vele miljoenen mannelijke geslachtscellen: de zaadcellen (zie afbeelding 1). Zaadcellen worden ook wel spermacellen genoemd. De teelballen liggen in de balzak. De temperatuur in de balzak is iets lager dan die in de buikholte. Dat is gunstig voor de ontwikkeling van de zaadcellen. De zaadcellen worden tijdelijk opgeslagen in de bijballen.

Zaadleiders vervoeren de zaadcellen vanuit de bijballen naar de zaadblaasjes. De zaadblaasjes voegen vocht toe aan de zaadcellen. Vervolgens lopen de zaadleiders naar de prostaat, die ook vocht toevoegt. Het vocht uit de zaadblaasjes en de prostaat met de zaadcellen samen noem je sperma. Door het vocht kunnen de zaadcellen goed bewegen. Het vocht bevat ook voedingsstoffen voor de zaadcellen.

Bij de prostaat komen de zaadleiders uit in de urinebuis. De urinebuis vervoert zowel urine als sperma. Bij een zaadlozing komt het sperma met schokken door de urinebuis naar buiten. Daarbij verlaten honderd tot vierhonderd miljoen zaadcellen het lichaam. Als er geen zaadlozing plaatsvindt, lossen de zaadcellen op in het lichaam. Er is dan weer plaats voor nieuwe zaadcellen.  
Voor een zaadlozing komt vaak eerst voorvocht uit de urinebuis. Dit vocht maakt de urinebuis schoon. Zo kan het zuur van de urine de zaadcellen niet aantasten. Voorvocht kan al een klein aantal zaadcellen bevatten.

Bij een man produceren de teelballen tot op hoge leeftijd geslachtshormonen. Een man kan daardoor tot op hoge leeftijd zaadcellen vormen en is dus tot op hoge leeftijd vruchtbaar.

MENSTRUATIECYCLUS  
Eicellen zijn vrouwelijke geslachtscellen. Bij de geboorte van een meisje zijn alle eicellen al aanwezig in de eierstokken. De eicellen zitten in blaasjes die follikels worden genoemd. In de puberteit beginnen de follikels te rijpen. De ene follikel rijpt sneller dan de andere. De follikels die minder snel rijpen, sterven af. Gemiddeld rijpt er één follikel per vier weken. Terwijl de follikel rijpt, rijpt ook de eicel in de follikel.  
De rijpe follikel neemt veel vocht op. Uiteindelijk barst hij open. Hierbij komt de eicel vrij. Dit heet de eisprong (ovulatie). Het trechtervormige uiteinde van de eileider vangt de vrijgekomen eicel op. Via de eileider gaat de eicel naar de baarmoeder. Een eicel blijft na de ovulatie maar 12 tot 24 uur in leven. Daarna sterft hij af. De resten worden opgenomen in het bloed. Dit gebeurt in een eileider. Als de eicel na de ovulatie is bevrucht door een zaadcel van een man, kan hij wel in leven blijven.  
In de baarmoeder kan de bevruchte eicel zich ontwikkelen tot een baby. De vrouw is dan zwanger.

Uit de overblijfselen van de follikel ontstaat het gele lichaam. In afbeelding 2 zijn alle ontwikkelingsstadia in één doorsnede weergegeven.  
Cellen in de wand van de rijpende follikels produceren oestrogenen. Onder invloed van oestrogenen wordt het baarmoederslijmvlies dikker en meer doorbloed. Na de ovulatie maakt het gele lichaam hormonen die het dikke baarmoederslijmvlies in stand houden.

Als een vrijgekomen eicel niet wordt bevrucht, sterft het gele lichaam af. Het baarmoederslijmvlies wordt dan niet langer in stand gehouden en wordt gedeeltelijk afgestoten. Hierbij komt bloed vrij. Het slijmvlies gaat met slijm en bloed via de vagina uit het lichaam. Dit is de menstruatie of ongesteld zijn. Gemiddeld duurt de menstruatie vier tot zeven dagen. Tijdens de menstruatie kan een vrouw last hebben van buikkrampen. Dat komt doordat de spierlaag van de baarmoederwand samentrekt.

Na de menstruatie rijpt een nieuwe follikel. Ongeveer veertien dagen na het begin van de menstruatie komt er weer een eicel vrij. Twee weken na de ovulatie is de eerste dag van de volgende menstruatie. Zo herhaalt de menstruatiecyclus zich telkens weer.  

Er zijn maar weinig vrouwen die precies elke vier weken ongesteld worden. Vaak is de menstruatiecyclus onregelmatig. Dat betekent dat de ene cyclus langer duurt dan de andere. Vooral de eerste jaren kan de menstruatiecyclus onregelmatig zijn. Bij een onregelmatige cyclus weet je niet precies wanneer de ovulatie plaatsvindt en wanneer je weer ongesteld wordt.

Wanneer een vrouw gemiddeld tussen de 40 en 60 jaar oud is, worden steeds minder geslachtshormonen aangemaakt. De vrouw komt dan in de overgang. Uiteindelijk rijpen er geen eicellen meer en kan een vrouw niet meer zwanger worden. Ze wordt dan niet meer ongesteld. Dit noem je de menopauze.

(1)  
a Welk deel van het mannelijk voortplantingsstelsel hoort bij de functie?  
A Hierin liggen de teelballen en de bijballen.  
B Loopt door de penis en vervoert urine en sperma.  
C Voegt vocht met voedingsstoffen aan zaadcellen toe.  
  
b Welk deel van het vrouwelijk voortplantingsstelsel hoort bij de functie?  
A Deze vervoeren eicellen.  
B Hierin kan een bevruchte eicel zich ontwikkelen tot een kind.  
C Hierin vindt de ontwikkeling van eicellen plaats.  

(2)  
a Eicellen zijn de vrouwelijke geslachtscellen.  
Eicellen rijpen elke 12 tot 24 uur / elke vier weken / voor de geboorte.  
b Wat wordt bedoeld met ovulatie of eisprong?  
c Welke weg leggen de zaadcellen bij een zaadlozing af?  
Zet de delen in de juiste volgorde: bijbal - prostaat - teelbal - urinebuis - zaadblaasjes - zaadleider.  
d De zaadcellen worden aangemaakt door een speciale celdeling.   Hoe heet deze celdeling?  

(6)   
Bij de geboorte zijn alle eicellen al aanwezig in de eierstokken.  
a Bij Roos komt de eerste eicel vrij als ze 13 jaar is. Als ze 49 jaar is, komt ze in de overgang.  
Bij Roos komt elke vier weken een eicel vrij. Ze krijgt geen kinderen.  
Bereken hoeveel eicellen er minimaal in haar eierstokken zaten bij haar geboorte.  
b Donia komt vervroegd in de overgang. Ze is pas 32 jaar en had graag kinderen gewild.  
Leg uit dat Donia geen kinderen meer kan krijgen.  

(7) Door een bacteriële ontsteking kunnen eileiders verstopt raken.  
a Worden er nog geslachtshormonen gemaakt als de eileiders verstopt zijn? Leg je antwoord uit.  
b Zijn er nog ovulaties als de eileiders verstopt zijn? En menstruaties? Leg je antwoord uit.  

(17) Lees de tekst ‘Eierstok naar arm getransplanteerd’.  

**Eierstok naar arm getransplanteerd**  
Gynaecologen en vaatchirurgen van het Leids Universitair Medisch Centrum (LUMC)  
hebben bij een vrouw een eierstok naar de bovenarm verplaatst.  
Bij de vrouw moest wegens kanker de baarmoeder worden verwijderd.  
Omdat de noodzakelijke nabestraling schadelijk zou zijn, werd besloten tot verplaatsing van de eierstok.  

Door het verlies van de eierstokken op jonge leeftijd komt een vrouw vervroegd in de overgang.  
De vrouw loopt een grotere kans op hart- en vaatziekten en wordt geconfronteerd met botontkalking.  

De Leidse specialisten transplanteerden de eierstok naar de bovenarm en sloten die aan op een ader en slagader.  
De eierstok produceert inmiddels hormonen. Daardoor is een vervroegde overgang voorkomen.  

Bron: nu.nl, ‘Leidse artsen transplanteren eierstok naar arm’.

a Welke gevolgen heeft bestraling voor de eierstokken?  
b Waardoor komt een jonge vrouw na het verlies van haar eierstokken vervroegd in de overgang?  
c De getransplanteerde eierstok werd op een aderen een slagader aangesloten. Dat is nodig voor de aanvoer van zuurstof en voedingsstoffen en de afvoer van koolstofdioxide en afvalstoffen.  
Noem nog een reden waarom het belangrijk is dat de eierstok op het bloedvatenstelsel wordt aangesloten.