# Thema 2 Voortplanting en seksualiteit

## Basisstof 1 Geslachtsorganen

### Leerdoelen

2.1.1 Je kunt de primaire geslachtskenmerken noemen.  
2.1.2 Je kunt de delen van het voortplantingsstelsel noemen en aanwijzen in een afbeelding.  
Ook kun je de bouw, functie en werking ervan beschrijven.

#### Inleiding

Iedereen ziet er anders uit, en dat geldt ook voor de geslachtsorganen. Al in de baarmoeder ontwikkelt iedere ongeboren baby zich op zijn eigen manier. Tijdens de zwangerschap wordt ook het geslacht bepaald.

GESLACHTSKENMERKEN  
Als een baby geboren is, zie je aan de lichamelijke kenmerken van de baby vaak meteen of het een jongetje of een meisje is. Dat noem je het geslacht (sekse) van de baby. De lichamelijke kenmerken die het geslacht bepalen, noem je geslachtskenmerken.

De geslachtskenmerken die je bij de geboorte al hebt, heten primaire geslachtskenmerken. De primaire geslachtskenmerken kun je deels aan de buitenkant zien. Een jongen herken je aan zijn penis en zijn balzak. De penis bestaat uit de schacht, de eikel en de voorhuid. Een meisje herken je aan haar vulva (vulvalippen, clitoriseikel met clitorishoed en opening van de vagina). De overige primaire geslachtskenmerken zijn aan de buitenkant niet zichtbaar; ze liggen in de buik.

Sommige mensen worden geboren met zowel mannelijke als vrouwelijke geslachtskenmerken. Dit noem je intersekse. Soms betekent dit dat de geslachtskenmerken er anders uitzien dan mensen verwachten bij een jongen of meisje, of dat iemand geslachtskenmerken heeft van beide geslachten. Het kan ook betekenen dat de ontwikkeling tot volwassen man of vrouw anders verloopt dan verwacht. Soms blijkt pas in de puberteit dat iemand intersekse is.

UITWENDIGE GESLACHTSORGANEN  
Het voortplantingsstelsel bestaat uit alle organen die een rol spelen bij de voortplanting. De geslachtsorganen zorgen ervoor dat mensen zich kunnen voortplanten en zijn dus een onderdeel van het voortplantingsstelsel. Omdat moeders borstvoeding kunnen geven, zijn de borsten van de vrouw ook een onderdeel van het voortplantingsstelsel.

De geslachtsorganen zijn deels aan de buitenkant zichtbaar. In afbeelding 1.1 zie je de uitwendige geslachtsorganen van een vrouw. Dit noem je de vulva. In afbeelding 1.2 zie je de uitwendige geslachtsorganen van een man.

De clitoris (kittelaar) is gevoelig en reageert op prikkels die een fijn gevoel geven. Alleen de clitoriseikel (glans) is aan de buitenkant zichtbaar. Dit ‘knopje’ is erg gevoelig en is omgeven door een huidplooi: de clitorishoed. De binnenste vulvalippen zijn gladde huidplooien. Aan de bovenkant komen ze samen onder de clitoris. Tussen de binnenste vulvalippen liggen de openingen van de urinebuis en van de vagina. Om de binnenste vulvalippen liggen de buitenste vulvalippen. Dit zijn de behaarde huidplooien. De buitenste en binnenste vulvalippen worden soms grote en kleine vulvalippen genoemd. Dat is verwarrend, want bij de meeste vrouwen zijn de binnenste vulvalippen na de puberteit groter dan de buitenste.

Vulvalippen worden ook weleens schaamlippen genoemd. Dat komt nog uit de tijd dat het niet oké was om over je geslachtsorganen te spreken. Je moest je schamen als je hier met iemand over sprak of als iemand dit deel van je lichaam zag. Om dezelfde reden hoor je soms ook het woord schaamhaar voor pubishaar.

Bij de man is de top van de penis, de eikel (glans), erg gevoelig. De eikel is bedekt met een dunne huidplooi: de voorhuid. Deze beschermt de eikel. Achter de penis hangt de balzak. In deze huidplooi bevinden zich de teelballen.

INWENDIGE GESLACHTSORGANEN  
Bij de vrouw ligt het grootste deel van de geslachtsorganen in de onderbuik. Een vrouw heeft een baarmoeder, eileiders en eierstokken. In elke eierstok zitten honderdduizenden onrijpe eicellen. Eicellen zijn de vrouwelijke geslachtscellen. Wanneer ze rijp zijn gaan ze via de eileiders naar de baarmoeder. De wand van de baarmoeder bestaat uit een dikke laag spieren. Aan de binnenkant is de baarmoederwand bekleed met slijmvlies. In de baarmoeder kan een bevruchte eicel zich ontwikkelen tot een kind. De vagina (schede) is het kanaal naar de baarmoeder. De wand van de vagina en klieren in de wand van de binnenste vulvalippen produceren bij seksuele opwinding slijm. Hierdoor wordt de toegang tot de vagina nat en glad en wordt geslachtsgemeenschap gemakkelijker.

Vooraan in de vagina ligt het maagdenvlies. Het maagdenvlies is een randje weefsel aan het begin van de vagina. Het is geen dicht vlies. Sommige meisjes hebben geen maagdenvlies bij de geboorte. Tijdens de eerste keer geslachtsgemeenschap kan het maagdenvlies oprekken en daardoor een beetje bloeden.

Het grootste deel van de clitoris ligt inwendig. Dit inwendige deel bestaat uit zwellichamen. Bij een erectie vullen deze zwellichamen zich met bloed. Ze worden daardoor groter en vormen een soort kussentje. Hierdoor kan de penis gemakkelijker de vagina in tijdens geslachtsgemeenschap.

Bij de man liggen drie zwellichamen in de penis. Ook deze vullen zich met bloed en worden groter en steviger bij seksuele opwinding. Een erectie bij een man noem je vaak een ‘stijve’. Erecties ontstaan vaak door seksuele opwinding, maar het kan ook op andere momenten gebeuren. Bijvoorbeeld tijdens de slaap. De penis is in gewone toestand en in erectie bij alle mannen verschillend.

In de balzak liggen twee teelballen. Teelballen noem je ook wel zaadballen. Ze produceren zaadcellen. Dit zijn de geslachtscellen van de man. Op de beide teelballen liggen de bijballen. Hierin worden zaadcellen tijdelijk opgeslagen. Vanaf de bijballen lopen de zaadleiders langs de zaadblaasjes en de prostaat in de onderbuik van de man. De zaadleiders vervoeren de zaadcellen. Bij de prostaat komen de zaadleiders uit in de urinebuis. De urinebuis loopt door de penis.

(1)

a. Waaruit bestaat het voortplantingsstelsel?  
b. Wat zijn primaire geslachtskenmerken?  
c. De vulva is het zichtbare primaire geslachtskenmerk van de vrouw. Uit welke delen bestaat de vulva?  
d. Wat is een intersekse persoon?

(2) 
Welke geslachtskenmerken zijn primaire geslachtskenmerken?  
□ A baardgroei  
□ B baarmoeder  
□ C balzak  
□ D borsten  
□ E borsthaar  
□ F lagere stem  
□ G penis  
□ H vulva  

(3) Hierna staan elf beschrijvingen van delen van de voortplantingsstelsels van de man en de vrouw.  
Welk deel hoort bij de beschrijving? Gebruik de volgende woorden:  
baarmoeder – balzak – bijballen – buitenste vulvalippen – (clitoris)eikel – maagdenvlies – teelballen – trechter – vagina – zaadleiders – zwellichamen.  

1 aanmaak van zaadcellen  
2 is gevoelig en reageert op aanraking  
3 hierin kan een bevruchte eicel zich ontwikkelen tot een kind  
4 huidplooi waarin teelballen en bijballen liggen  
5 liggen om de binnenste vulvalippen heen  
6 randje weefsel aan het begin van de vagina  
7 tijdelijke opslag van zaadcellen  
8 vervoeren van zaadcellen  
9 verbindt de baarmoeder met de buitenkant van het lichaam  
10 zorgen voor erectie  

(5) 

a. Welk deel van de clitoris is het meest gevoelig en reageert op prikkels?  
b. Met welk deel van de geslachtsorganen van de vrouw kun je de eikel van de man vergelijken?  
O A met de binnenste vulvalippen  
O B met de buitenste vulvalippen  
O C met de clitoriseikel  
O D met de clitorishoed  
O E met de zwellichamen  

(7) In sigarettenrook zit nicotine. Nicotine zorgt voor een verminderde doorbloeding van het lichaam.  
Leg uit hoe roken erectiestoornissen tot gevolg kan hebben.

(8) 
Lees de tekst ‘Bloedverlies tijdens geslachtsgemeenschap? Nee hoor, dat hoeft niet!’.  

a. Wat is het maagdenvlies?  
b. In de tekst staat: ‘Als een meisje ontspannen en opgewonden is, wordt de vagina vochtig. Ze bloedt dan vaak niet.’  
Is dit een feit of een mening? Leg je antwoord uit.  
c. In de tekst staat: ‘Sommige mensen denken dat het maagdenvlies opengemaakt moet worden.’  
Leg aan de hand van de afbeelding uit dat deze gedachte niet klopt.  
d. Leg uit waarom het maagdenvlies geen functie meer heeft als meisjes geen luier meer dragen.
