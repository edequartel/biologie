# Thema 2 Voortplanting en seksualiteit

## Basisstof 2 Veranderingen in de puberteit

### Leerdoelen

2.2.1 Je kunt uitleggen wat de functie is van geslachtshormonen.  
2.2.2 Je kunt omschrijven wat secundaire geslachtskenmerken zijn en daarbij voorbeelden noemen.  
2.2.3 Je kunt de lichamelijke en geestelijke veranderingen in de puberteit beschrijven.  

#### Inleiding

De puberteit is de periode waarin je je ontwikkelt tot volwassene. Zowel je lichaam als je gevoelens veranderen. Deze veranderingen ontstaan door de hormonen in je lichaam.

HORMONEN  
Hormonen zijn stoffen die de werking van organen regelen. Hormonen worden gemaakt doorhormoonklieren. De hormoonklieren geven de hormonen af aan het bloed. Via het bloed komen de hormonen in het hele lichaam terecht. Alleen een orgaan of weefsel dat gevoelig is voor een specifiek hormoon, reageert op dat hormoon.  
Een belangrijke hormoonklier is de hypofyse. Deze ligt tegen de onderzijde van de hersenen aan (zie afbeelding 1.1). In de puberteit begint de hypofyse stimulerende hormonen te produceren. Onder invloed van die hormonen ga je snel groeien (de groeispurt) en beginnen in de eierstokken eicellen te rijpen en ontwikkelen zich zaadcellen in de teelballen. Deze hormonen zorgen er ook voor dat de geslachtsorganen geslachtshormonen gaan produceren (zie afbeelding 1.2 en 1.3). Eierstokken produceren oestrogenen (spreek uit: uistrogenen) en de teelballen produceren testosteron.

De ontwikkeling van de geslachtsorganen begint in de zesde week van de zwangerschap. In aanleg zijn de organen gelijk. Hormonen sturen de ontwikkeling van de verschillende delen aan. Welke hormonen worden gemaakt, hangt af van de geslachtschromosomen van het ongeboren kind. Bij zowel jongens als meisjes worden testosteron en oestrogenen gemaakt, maar in verschillende verhoudingen. Bij jongens is er meer testosteron, wat mannelijke kenmerken bevordert. Meisjes hebben meer oestrogenen waardoor zich vrouwelijke kenmerken ontwikkelen.

SECUNDAIRE GESLACHTSKENMERKEN  
Testosteron en oestrogenen zorgen voorde ontwikkeling van de secundaire geslachtskenmerken. Dat zijn geslachtskenmerken die in de puberteit ontstaan. In tabel i en afbeelding 3 zie je de mogelijke secundaire geslachtskenmerken bij een jongen en bij een meisje.  
Jongeren die intersekse zijn, ontwikkelen zich in de puberteit vaak anders. De ontwikkeling hangt onder andere af van de verhouding tussen de hoeveelheid testosteron en de hoeveelheid oestrogenen die wordt aangemaakt.

Er is geen vaste volgorde in de veranderingen in de puberteit. Hoe iemand verandert en de leeftijd waarop de veranderingen plaatsvinden, verschilt per persoon. Bij sommige mensen blijven sommige veranderingen (bijna) helemaal weg. Niet alle mannen krijgen bijvoorbeeld borsthaar en vrouwen krijgen niet altijd grote borsten of brede heupen. De secundaire geslachtskenmerken van mensen kunnen daardoor heel verschillend zijn.

LICHAMELIJKE VERANDERINGEN  
Naast het ontstaan van secundaire geslachtskenmerken zijn er nog meer lichamelijke veranderingen. Dit zijn veranderingen aan en in je lichaam.  
Onder invloed van hormonen ga je meer zweten en het zweet gaat ook sterker ruiken. Door de hormonen in de puberteit kan de huid wat vetter worden. Er kunnen puistjes ontstaan.  
Bij meisjes gaat de vagina meer afscheiding produceren, een witgelige vloeistof. Dit kan wat ruiken als het opdroogt. Afscheiding houdt de vagina vanbinnen schoon.  
Jongens en meisjes produceren smegma. Smegma bestaat uit dode huidcellen, talg, zweet en bacteriën. Smegma hoopt zich op in de huidplooien van de geslachtsorganen en houdt de huid en eikel soepel. Bij onvoldoende hygiëne kunnen de bacteriën in het smegma ontstekingen veroorzaken. Het smegma kan dan ook vies gaan ruiken.  
Tussen alle huidplooien van de vulva en onder de voorhuid kan ook vocht blijven zitten, waar bacteriën van leven. Sommige bacteriën kunnen zorgen voor irritatie of ontstekingen van de huid en het kan vies gaan ruiken. Daarom is het belangrijk elke dag de geslachtsorganen met water te wassen.

BESNIJDENIS  
Bij sommige jongens en mannen wordt hun voorhuid, of een deel hiervan, weggehaald. Dit gebeurt tijdens een besnijdenis. Besnijden gebeurt om culturele, medische of hygiënische redenen.  
In sommige landen worden meisjes besneden. Daarbij worden de clitoriseikel en/of (een deel van) de binnenste en buitenste vulvalippen weggesneden. Soms wordt de opening van de vagina bijna helemaal dichtgemaakt. Een besnijdenis kan bij meisjes leiden tot infecties en pijn. In Nederland is het verboden om meisjes te besnijden.

GEESTELIJKE VERANDERINGEN  
Tijdens de puberteit verandert niet alleen je lichaam, maar ook je gedrag en je gevoelens. Bij de een gaat dit wat sneller dan bij de ander. Gemiddeld zijn meisjes eerder volwassen dan jongens. Bij geestelijke veranderingen horen de veranderingen in je gedachten, gevoelens, zelfstandigheid en sociale leven.  
Je gaatje anders opstellen tegenover je ouders. Je wilt niet meer dat ze je als een kind behandelen. Je kunt je het ene moment heel vrolijk voelen en het andere moment verdrietig. Soms pieker je veel of ben je bang om fouten te maken. Of het kan je juist even allemaal niet zoveel schelen.  
Je vrienden krijgen een belangrijkere plaats in je leven. Wat die groep mensen om je heen vindt, ga jij ook belangrijker vinden. Je wilt erbij horen, maar je ontdekt ook wat jij zelf vindt en wilt. Ook gaat in de puberteit seksualiteit een steeds belangrijkere rol in je leven spelen.  
De puberteit kan leuken spannend zijn, maar je kunt je ook onzeker, eenzaam of verdrietig voelen. Dat hoort bij de puberteit. Als je ouder wordt, heb je er meestal weer minder last van.

(1)  
a Primaire geslachtskenmerken ontstaan voor de geboorte / in de puberteit.  
Secundaire geslachtskenmerken ontstaan voor de geboorte / in de puberteit.
b Welk orgaan maakt testosteron? eierstok / hypofyse / teelbal  
c Welk orgaan maakt oestrogenen? eierstok / hypofyse / teelbal  
d Welke hormoonklier zorgt ervoor dat de eierstokken en teelballen geslachtshormonen gaan produceren?  
e Welke hormoonklier geeft hormonen af die in de puberteit zorgen voor een groeispurt?  
f Wat bestaat uit dode huidcellen, talg, zweet en bacteriën?  

(2)  
a Wat zijn hormonen?  
b Leg uit hoe hormonen bij weefsels of organen terechtkomen die gevoelig zijn voor het hormoon.  

(3)  
Wat is bij ieder mens hetzelfde tijdens de puberteit?  
A dat er secundaire geslachtskenmerken ontstaan  
B de geestelijke veranderingen die iemand doormaakt  
C de volgorde waarin de veranderingen plaatsvinden  
D het moment dat de puberteit plaatsvindt  

(5) **Samenvatting**  
Maak een samenvatting van de basisstof door de tekst af te maken.  

In de puberteit vindt veel ontwikkeling plaats:  
1 De maakt stimulerende hormonen.  
2 Deze hormonen zorgen ervoor dat de eierstokken en de teelballen gaan produceren.  
3 Deze geslachtshormonen zorgen voor  

Secundaire geslachtskenmerken:  
• Bij jongens:  
• Bij meisjes:  
• Bij beiden:  

Geestelijke veranderingen zijn veranderingen in je:  

INZICHT  

(6)  
Iemand met de primaire geslachtskenmerken van een vrouw blijkt in de puberteit een intersekse persoon te zijn.  Leg uit hoe het komt dat dit pas in de puberteit ontdekt kan worden.  

(7)  
Lees de tekst ‘Tieners aan anabolen’.  

**Tieners aan anabolen**  
Sommige jongens gebruiken in of na hun puberteit anabole steroïden (kortweg anabolen), om er gespierder uit te zien.  
Anabolen zijn stoffen die worden gemaakt in een laboratorium. Ze werken op dezelfde manier als testosteron.  
Als je anabolen gebruikt, groeien je spieren en word je sterker en sneller.  

Maar er zijn grote risico’s bij het gebruik van anabolen. Zeker als ze niet goed worden gebruikt, bijvoorbeeld als je langere tijd een te grote dosis neemt.  
Je kunt dan allerlei ziekten en aandoeningen krijgen, zoals erectiestoornissen, een vergrote prostaat, jeugdpuistjes, problemen met plassen, leverziekten, afwijkingen aan de teelballen en onvruchtbaarheid.

a Op welke manier zorgen anabole steroid en (anabolen) ervoor dat je gespierder wordt?  
b Anabolen worden ook gebruikt door sporters. Wat is het voordeel voor de sporters? Leg je antwoord uit.  
c Als een vrouw anabolen gebruikt, verandert haar lichaam. Geef twee kenmerken die kunnen veranderen.  
d Vroeger werden anabolen in de veeteelt gebruikt, maar nu is dat verboden.  
Waarom zou er in de veeteelt vroeger gebruikgemaakt kunnen zijn van anabolen?

(8)  
Lees de tekst ‘Jamilah is besneden’.  

**Jamilah is besneden**  
Toen Jamilah 6 jaar was, ging ze op vakantie naar Somalië. Daar komen haar ouders vandaan.  
In Somalië worden bijna alle meisjes besneden. Haar moeder zei dat Jamilah niet schoon zou zijn als ze niet besneden is.  
En dat er dan later niemand zou zijn die met haar wil trouwen.  

Jamilahs clitoriseikel en vulvalippen werden weggesneden. Dat gebeurde zonder verdoving.  
Jamilah was heel bang en voelde zich machteloos.  
Naderhand is er niet meer over de besnijdenis gesproken.  

Jamilah zegt: ‘Ik wist niet hoe een vrouw er normaal uitziet.  
Pas toen ik jaren later in een tijdschrift een foto van een blote vrouw zag, dacht ik:  
“Wat is dit? Kan het er zo uitzien?” Dat was heel moeilijk.  
Er is me iets ontnomen. Mij is niet om toestemming gevraagd.’


a Leg uit dat Jamilah minder goed seksuele prikkels kan ervaren.  
b Leg uit dat Jamilah secundaire geslachtskenmerken heeft, hoewel ze al op 6-jarige leeftijd is besneden.  
c Wanneer een meisje ongesteld is, komt er bloed uit de baarmoeder via de vagina naar buiten.  
Door de besnijdenis heeft Jamilah geregeld last van een infectie als ze ongesteld is.  
Leg uit hoe dit komt.
