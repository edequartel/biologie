# Samenvatting thema 2 Voeding en vertering

## SAMENVATTING

### DOELSTELLING 1. basisstof 1

**Je moet de functies van voedingsstoffen en voedingsvezel in voedingsmiddelen kunnen noemen.**

- Voedingsmiddelen: alle producten die je eet of drinkt.

	- Plantaardige voedingsmiddelen: wortels, stengels, bladeren, vruchten en zaden van bepaalde planten.
	
	- Dierlijke voedingsmiddelen: delen van dieren (vlees, vis) of producten van dieren (eieren en zuivelproducten, bijv. melk, boter, kaas en yoghurt).

- Voedingsstoffen: de bruikbare bestanddelen van voedingsmiddelen.

	- Bouwstoffen: worden gebruikt bij de vorming van cellen en weefsels (vooral bij groei, ontwikkeling en herstel van het lichaam).
	
	- Brandstoffen: leveren energie voor beweging, voor het op peil houden van de lichaamstemperatuur en voor groei, ontwikkeling en herstel.
	
	- Reservestoffen: worden opgeslagen in bepaalde delen van het lichaam.
	
	- Beschermende stoffen: zorgen ervoor dat je gezond blijft.

- Voedingsvezel: alle onverteerbare stoffen in plantaardig voedsel.

### DOELSTELLING 2. basisstof 2

**Je moet zes groepen voedingsstoffen met hun functies en kenmerken kunnen noemen en kunnen aangeven hoe zetmeel kan worden aangetoond met een indicator.**

- Eiwitten.

	- Functies: vooral bouwstoffen, ook brandstoffen.
	
	- Eiwitten kunnen niet als reservestoffen dienen.

- Koolhydraten.

	- Functies: vooral brandstoffen, ook bouwstoffen en reservestoffen.
	
	- Voorbeelden: glucose, suikers, zetmeel en glycogeen.

- Vetten.

	- Functies: vooral brandstoffen, ook bouwstoffen en reservestoffen.
	
	- Vetten kunnen o.a. onder de huid worden opgeslagen.

- Water.

	- Functie: bouwstof.

	- Water is o.a. belangrijk bij het vervoeren van stoffen in het lichaam.

- Mineralen (zouten).

	- Functies: bouwstoffen en beschermende stoffen.
	
	- Voorbeeld: kalkzouten voor de opbouw van botten.

- Vitaminen.

- Functies: bouwstoffen en beschermende stoffen.
	
	- Vitaminen worden aangegeven met een letter (bijv. A, B, C, D en K).

- Joodoplossing is een indicator voor zetmeel.

	- Joodoplossing verandert van lichtbruin naar blauwzwart wanneer zetmeel aanwezig is.

### DOELSTELLING 3. basisstof 3

**Je moet met behulp van informatie adviezen voor een gezonde voeding kunnen geven.**

- Eet gevarieerd: gebruik elke dag iets uit ieder vak van de schijf van vijf.


| **Voedingsmiddelen** | **Nodig voor** |
| --- | --- | --- |
| Vak 1 | groente en fruit | vitamine C en voedingsvezel |
| Vak 2 | brood en aardappelen (of rijst, macaroni, spaghetti, peulvruchten, couscous) | zetmeel, plantaardige eiwitten, vitaminen, mineralen en voedingsvezel |
| Vak 3 | melk, kaas (of andere melkproducten) en vlees, vleeswaren, kip, vis, ei of vleesvervangers | (dierlijke) eiwitten, vitaminen en mineralen (o.a. kalk en ijzer) |
| Vak 4 | margarine, halvarine of olie | vetten en vitaminen |
| Vak 5 | dranken | water |


- Eet niet te veel.

	- De energiebehoefte is o.a. afhankelijk van het geslacht, de leeftijd, de lichaamsgrootte en de lichamelijke inspanning.
	
	- Een goed dagmenu bestaat uit drie maaltijden en niet meer dan drie à vier keer iets tussendoor.
	
	- Gebruik niet te veel vet, suiker en alcohol.

- Gebruik weinig verzadigd vet. Vooral dierlijk vet is verzadigd vet.

	- Kies voor halvarine in een kuipje, vloeibaar vet en olie. Deze producten bevatten veel onverzadigd vet.

- Eet veel groente, fruit en brood.

	- Groente, fruit en brood bevatten weinig energierijke stoffen en veel voedingsstoffen. Ze geven snel een verzadigd gevoel.

- Eet veilig.

	- Voorkom voedselvergiftiging door goede voedselhygiëne. Voedselvergiftiging is een infectie die optreedt door het eten van voedsel dat is besmet met chemische stoffen, bacteriën of andere ziekteverwekkers.

### DOELSTELLING 4. basisstof 4

**Je moet de oorzaken en de gevolgen van overgewicht en ondergewicht kunnen noemen. Je moet ook goede en minder goede manieren kunnen noemen om af te vallen.**

- Overgewicht: je bent te zwaar.

- Oorzaken van overgewicht:

	- te veel eten;
	
	- te vet eten;
	
	- te weinig bewegen;
	
	- je erfelijke aanleg.
	
- Gevolgen van overgewicht:

	- je hebt een grotere kans op hart- en vaatziekten en suikerziekte;
	
	- je krijgt sneller klachten aan rug, nek, knieën, enkels en voeten.

- Ondergewicht: je bent lichter dan het gewicht dat bij je leeftijd en lengte past.

- Oorzaken van ondergewicht:

	- ondervoeding door te weinig voedsel of door een tekort aan bepaalde voedingsstoffen, vooral aan eiwitten;
	
	- een eetstoornis.

- Gevolgen van ondergewicht:

	- je kunt snel ziek worden;
	
	- je kunt bloedarmoede krijgen.

- Gevolgen van eiwittekort in het voedsel van kleine kinderen:

	- langzamere groei en ontwikkeling;
	
	- mogelijke hersenbeschadiging;
	
	- opgezwollen buikjes.

- Goede manieren om af te vallen (van makkelijk tot moeilijk).

	1. Eet normale hoeveelheden en beweeg meer.
	
	2. Als je een tussendoortje neemt, kies er dan een met weinig vet en koolhydraten.
	
	3. Eet alleen de aanbevolen hoeveelheden. Dat betekent vaak: meer brood, meer fruit, meer groente, minder vlees en kaas.
	
	4. Eet van de aanbevolen hoeveelheden alleen de kleinste hoeveelheid.
	
	5. Eet helemaal geen tussendoortjes. Drink wel voldoende water, thee of koffie zonder suiker of light-frisdranken.
	
- Minder goede manieren om af te vallen:

	- minder eten dan de aanbevolen hoeveelheden;
	
	- maaltijden overslaan.

### DOELSTELLING 5. basisstof 4

**Je moet mogelijke oorzaken en een voorbeeld van eetstoornissen kunnen noemen.**

- Oorzaken van eetstoornissen:

	- beïnvloed worden door je cultuur of de mode (het slankheidsideaal);
	
	- ontevreden zijn over jezelf, je lichaamsgewicht en je uiterlijk.

- Anorexia nervosa: mensen willen op een extreme manier afvallen.

	- Je krijgt te weinig voedingsstoffen binnen.
	
	- Je wordt futloos.
	
	- Je kunt allerlei ziekten krijgen en problemen met je maag en je gebit.

### DOELSTELLING 6. basisstof 5 

**Je moet kunnen omschrijven wat vertering is en de functie van verteringssappen en enzymen hierbij kunnen aangeven.**

- Vertering: het omzetten van voedingsstoffen die niet door de darmwand heen in het bloed kunnen worden opgenomen, in verteringsproducten die wel kunnen worden opgenomen in het bloed.

	- Eiwitten, de meeste koolhydraten (o.a. suiker en zetmeel) en vetten worden verteerd.
	
	- Glucose, mineralen, vitaminen en water hoeven niet te worden verteerd.

- Vertering vindt plaats met behulp van verteringssappen.

	- Verteringssappen worden gemaakt door verteringsklieren.
	
	- Veel verteringssappen bevatten enzymen.

- Enzymen: stoffen die scheikundige reacties versnellen.

	- De enzymen in verteringssappen zorgen ervoor dat de vertering snel verloopt.

### DOELSTELLING 7. basisstof 5

**Je moet kunnen beschrijven hoe de darmperistaltiek tot stand komt en de functies ervan kunnen noemen.**

- Darmperistaltiek (peristaltische bewegingen): het afwisselend samentrekken en ontspannen van kringspieren en lengtespieren in de wand van het hele darmkanaal.

**pp75**

- Functies: de voedselbrij verplaatsen, kneden en vermengen met verteringssappen.

- Voedingsvezel bevordert de darmperistaltiek.

### DOELSTELLING 8. basisstof 6

**Je moet de delen van een tand of kies kunnen noemen met hun kenmerken en functies.**

- Uitwendige bouw van een tand of kies.

	- Kroon: deel dat buiten de kaak uitsteekt.
	
	- Wortel(s): deel in de kaak.

- Inwendige bouw van een tand of kies.

	- Tandbeen.
	
	- Tandholte: holte in het tandbeen waarin bloedvaten en zenuwen liggen.
	
	- Glazuur: zeer harde laag om het tandbeen van de kroon.
	
	- Cement: laagje om het tandbeen van de wortel(s).
	
	- Wortelvlies: bevestigt de tand of kies in de kaak.(De kaak is bedekt met tandvlees.)


### DOELSTELLING 9. basisstof 6

**Je moet de delen van een melkgebit en van een blijvend gebit kunnen noemen met hun functies.**

- Snijtanden en hoektanden dienen om stukken van het voedsel af te bijten.

	- Hoektanden zijn iets puntiger dan snijtanden.

- Kiezen dienen voor het fijnmalen van voedsel.

	- Kiezen hebben een knobbelige bovenkant.

- Melkgebit.

	- Ontstaat tussen ½ jaar en 2 jaar.

	- In iedere kaakhelft zitten 2 snijtanden, 1 hoektand en 2 kiezen.

- Blijvend gebit.

	- Ontstaat vanaf ongeveer 6 jaar door vervanging van het melkgebit (wisselen).

	- In iedere kaakhelft zitten 2 snijtanden, 1 hoektand en 5 kiezen, waarvan 1 verstandskies. (De verstandskiezen zijn vaak te klein om goed voedsel te kauwen. Ook komt het voor dat ze niet verschijnen of dat ze snel na het verschijnen moeten worden getrokken.)

### DOELSTELLING 10. 6

**Je moet kunnen omschrijven wat tandplak is, de gevolgen ervan kunnen noemen en kunnen aangeven hoe je tandplak kunt tegengaan.**

- Tandplak: een dun laagje aanslag dat zich dagelijks op de tanden en kiezen afzet.

	- Tandplak bestaat uit etensresten, speeksel en bacteriën.

- Gevolgen van tandplak.

	- Bacteriën in tandplak zetten suiker uit het voedsel om in zuur. In het zuur lost het glazuur van tanden en kiezen op.

	- Bacteriën in tandplak kunnen tandvleesontsteking veroorzaken. Daardoor kunnen de wortelvliezen ontstoken raken, zodat de tanden en kiezen losraken.

	- Tandplak kan verkalken tot tandsteen. Tandsteen kun je niet zelf verwijderen.

- Je kunt tandplak tegengaan door:

	- per dag twee keer op de juiste manier te poetsen;

	- niet vaker dan driemaal per dag een tussendoortje te gebruiken.

### DOELSTELLING 11. basisstof 7

**Je moet de delen van het verteringsstelsel kunnen noemen met hun functies en kenmerken.**

- Mondholte met gebit en speekselklieren.

	- Functie gebit: het voedsel in kleine stukjes verdelen (kauwen), zodat het beter in te slikken is. Ook wordt het oppervlak van het voedsel vergroot, zodat enzymen op een groter oppervlak kunnen inwerken.
	
	- Functie speekselklieren: speeksel produceren.

- Slokdarm.

	- Functie: het voedsel verplaatsen van de keelholte naar de maag.

- Maag.

	- Functie: het voedsel tijdelijk opslaan.

	- Maagportier: kringspier die de maag afsluit.

		- Maagsapklieren produceren maagsap.

- Lever.

	- Functie: gal produceren.

	- Gal wordt tijdelijk opgeslagen in de galblaas en afgevoerd via de galbuis.

- Alvleesklier.

	- Functie: alvleessap produceren.

- Twaalfvingerige darm.

	- Functie: gal en alvleessap vermengen met de voedselbrij.

- Dunne darm.

	- Functie: voedingsstoffen, verteringsproducten en water opnemen in het bloed.

	- Door darmplooien en darmvlokken heeft de wand een groot oppervlak. De darmvlokken bevatten veel bloedvaten.
	
	- Darmsapklieren produceren darmsap.
	
	- Blindedarm met wormvormig aanhangsel (appendix).
	
	- Bij blindedarmontsteking is het wormvormig aanhangsel ontstoken.

- Dikke darm.

	- Functie: water onttrekken aan de brij van onverteerde voedselresten, die daardoor wordt ingedikt. Het water wordt opgenomen in het bloed.

	- Bij diarree wordt in de dunne darm en in de dikke darm onvoldoende water in het bloed opgenomen.

- Endeldarm.

	- Functie: verzamelen en tijdelijk opslaan van onverteerde voedselresten (ontlasting).

- Anus: kringspier die de endeldarm afsluit.

