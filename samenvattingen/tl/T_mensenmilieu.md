# Samenvatting thema 4

## Doelstelling 1 Basisstof 1

Je kunt zes manieren noemen waarop de mens afhankelijk is van het milieu.

- Het milieu levert zuurstof.
- Het milieu levert water.
- Het milieu levert voedsel.
- Het milieu levert energie.
- Het milieu levert grondstoffen.
- Het milieu biedt plaats voor recreatie.

## Doelstelling 2 Basisstof 1

Je kunt de voornaamste milieuproblemen noemen, de oorzaken daarvan en de maatregelen die worden genomen.

### Oorzaken van milieuproblemen:

- Overbevolking;
- De veranderde manier van leven: groot verbruik van energie en grondstoffen.

Mensen veranderen het milieu, voegen stoffen toe en halen stoffen uit het milieu.

- **Vervuiling:** het toevoegen van stoffen aan het milieu. De lucht wordt vervuild door smog (rook en uitlaatgassen).
- **Uitputting:** te veel stoffen worden onttrokken aan het milieu zoals energiebronnen en grondstoffen.
- **Aantasting:** natuurlijke ecosystemen verdwijnen om plaats te maken voor o.a. steden en landbouwgrond.

### Milieuproblemen:

- Klimaatverandering door uitstoot van broeikasgassen (gassen die de temperatuur op aarde verhogen);
- Afname van de biodiversiteit door vermindering van het aantal soorten planten en dieren;
- Ontbossing, om plaats te maken voor bebouwing of landbouwgrond. Hierdoor stijgt de hoeveelheid koolstofdioxide in de atmosfeer.

### Maatregelen:

- Duurzame ontwikkeling: een leefwijze waarbij rekening wordt gehouden met de behoeften van mensen in de toekomst door het milieu zo min mogelijk te belasten;
- Regeringen van landen nemen maatregelen, bijvoorbeeld natuurgebieden beschermen.

## Doelstelling 3 Basisstof 2

Je kunt manieren noemen waarop een optimale productie van voedsel kan worden verkregen.

- Akkerbouw, tuinbouw en veeteelt zijn drie vormen van landbouw.
  - Voedingsgewassen zijn de planten die in de akkerbouw en tuinbouw worden verbouwd.
  - Landbouwhuisdieren zijn de dieren die in de veeteelt worden gehouden.
- Bemesting met stalmest of kunstmest zorgt voor productieverhoging bij voedingsgewassen.
  - Mineralen (vooral nitraat en fosfaat) worden toegevoegd die door het oogsten uit de kringloop verdwijnen.
- Door bodembewerking (ploegen en eggen) wordt de bodemstructuur verbeterd.
  - Plantenwortels kunnen beter doordringen in de bodem.
  - Er is meer zuurstof beschikbaar voor reducenten.
- Voedingsgewassen worden beschermd tegen ziekten en plagen.
- Erfelijke eigenschappen van voedingsgewassen en landbouwhuisdieren kunnen worden veranderd.
  - Veredeling: er ontstaan voedingsgewassen met een combinatie van gunstige eigenschappen.
  - Genetische modificatie: er ontstaan voedingsgewassen met gunstige eigenschappen. Genetisch gemodificeerde organismen worden transgene organismen of gm-organismen genoemd.
  - Kunstmatige inseminatie (ki): sperma van een stier met gunstige eigenschappen wordt ingebracht in de baarmoeder van koeien.
  - In-vitrofertilisatie (ivf): uit bevruchte eicellen van ouderdieren met gunstige eigenschappen groeien klompjes cellen. Die worden ingebracht in de baarmoeder van draagkoeien.

## Doelstelling 4 Basisstof 2

Je kunt de kenmerken van bestrijdingsmiddelen en biologische bestrijding noemen.

- Bestrijdingsmiddelen zijn middelen die ziekteveroorzakende organismen doden.
  - **Voordeel van bestrijdingsmiddelen:**
    - Ze zijn effectief: ziekten en plagen kunnen meestal snel en goed worden bestreden.
  - **Nadelen van bestrijdingsmiddelen:**
    - Ze zijn vaak niet-selectief: ze doden veel soorten organismen, ook onschadelijke en nuttige soorten.
    - Resistentie: de individuen worden ongevoelig voor een bestrijdingsmiddel of voor de gebruikte hoeveelheid.
    - Accumulatie: bestrijdingsmiddelen hopen zich op in voedselketens doordat ze niet of zeer langzaam biologisch worden afgebroken.
- Bij biologische bestrijding worden de gewassen op een natuurlijke manier beschermd.
  - Door natuurlijke vijanden te gebruiken, bijv. de bestrijding van witte vliegen met sluipwespen.
  - Door schadelijke dieren met geuren of geluiden te lokken en onvruchtbaar te maken of te doden.
- Door vruchtwisseling (wisselteelt): plantenziekten worden voorkomen door nooit twee jaar achtereen hetzelfde gewas op een bepaald stuk grond te verbouwen.

## Doelstelling 5 Basisstof 3

Je kunt de kenmerken noemen van de gangbare landbouw en je kent vormen van landbouw waarbij minder stoffen worden toegevoegd aan het milieu.

### Gangbare akkerbouw:

- Monoculturen: op een grote akker wordt één soort gewas verbouwd.
- Er worden bestrijdingsmiddelen gebruikt, omdat monoculturen de kans op (insecten)plagen en op uitbreiding van ziekten vergroten.
- De bodem raakt snel uitgeput. Er wordt veel kunstmest gebruikt.
- Bedrijven houden een mineralenboekhouding bij om zo de hoeveelheid mineralen die in het milieu terechtkomen (mineralenverlies) te beperken.

### Precisielandbouw:

- Elk deel van de akker krijgt de hoeveelheid kunstmest en bestrijdingsmiddelen die het nodig heeft.

### Intensieve veehouderij:

- Bedrijven met veel dieren op weinig grond. Doordat er efficiënt wordt geproduceerd, is de prijs van de producten laag.
- Veel bedrijven hebben een mestoverschot.
- Er wordt niet altijd rekening gehouden met het welzijn van dieren.
- De dieren produceren het broeikasgas methaan.

### Gangbare tuinbouw:

- Tuinbouw in de open grond is het verbouwen van gewassen in de buitenlucht.
- Glastuinbouw is het verbouwen van gewassen in kassen. Hierdoor kunnen het hele jaar door gewassen worden verbouwd. De omstandigheden voor de groei kunnen optimaal worden gehouden.
  - Bij glastuinbouw wordt steeds meer biologische bestrijding gebruikt en er wordt steeds zuiniger omgegaan met energie.

### Biologische landbouw:

- Kleinschalige vorm van landbouw waarbij weinig bestrijdingsmiddelen worden gebruikt en waarbij de dieren los kunnen lopen.

## Doelstelling 6 Basisstof 4

Je kunt de belangrijkste energiebronnen noemen met hun voordelen en nadelen.

### Fossiele brandstoffen:

- Aardgas, aardolie en steenkool zijn fossiele brandstoffen. Ze zijn miljoenen jaren geleden ontstaan uit resten van dode planten en dieren.
- De energie in fossiele brandstoffen komt van de zon. Bij de verbranding komt energie vrij.
  - **Voordelen:**
    - Het winnen ervan is goedkoop. Ze zijn gemakkelijk te gebruiken en te vervoeren.
  - **Nadelen:**
    - Bij de verbranding ontstaan koolstofdioxide en andere afvalstoffen. Koolstofdioxide is een oorzaak van de opwarming van de aarde. Fossiele brandstoffen raken op den duur op.

### Kernenergie:

- Kernenergie komt vrij bij het splitsen van atomen. Kernenergie wordt gebruikt om elektriciteit op te wekken.
  - **Voordelen:**
    - Er kan veel elektriciteit mee worden opgewekt, er ontstaat geen luchtverontreiniging en er ontstaat geen koolstofdioxide.
  - **Nadelen:**
    - Er ontstaat radioactief afval, bij een ongeluk kan veel radioactieve straling vrijkomen en er is uranium voor nodig. Uranium is een delfstof die op den duur op zal raken.

### Duurzame energiebronnen:

- Zonne-energie wordt in zonnepanelen omgezet in elektriciteit.
- Windenergie wordt in windmolens omgezet in elektriciteit.
- Waterkracht wordt in een stuwdam omgezet in elektriciteit.
- Getijdenenergie wordt in getijdencentrales omgezet in elektriciteit.
- Biomassa kan als brandstof worden gebruikt.
  - Uit planten en algen kunnen biobrandstoffen worden gemaakt (bijv. alcohol, biodiesel).
  - **Voordelen:**
    - Deze energiebronnen raken niet op en ze veroorzaken geen milieuvervuiling. De energiebronnen zijn CO2-neutraal (klimaatneutraal): bij de verbranding van biomassa en biobrandstoffen komt geen extra koolstofdioxide in de lucht.
  - **Nadelen:**
    - Er is niet altijd genoeg zon en wind om voldoende energie op te wekken. Sommige mensen vinden windmolens horizonvervuiling. Om gewassen voor biobrandstoffen te verbouwen, is veel landbouwgrond nodig.


## Doelstelling 7 Basisstof 5

Je kunt beschrijven wat het broeikaseffect is en oorzaken en gevolgen van het versterkte broeikaseffect en de klimaatverandering noemen.

- **Broeikaseffect:** een deel van de warmte-uitstraling van de aarde wordt tegengehouden door gassen in de dampkring (atmosfeer).
  - Zonder dit broeikaseffect zou de temperatuur op aarde ruim dertig graden lager zijn.
  - Koolstofdioxide, methaan en waterdamp zijn broeikasgassen.
- **Versterkt broeikaseffect:** doordat er meer broeikasgassen aan de dampkring worden afgegeven, wordt het broeikaseffect groter.
- **Oorzaak van het versterkte broeikaseffect:** door toenemend energieverbruik worden steeds meer fossiele brandstoffen verbrand. Daardoor komt er steeds meer koolstofdioxide in de dampkring.
- **Gevolgen van het versterkte broeikaseffect:**
  - Stijging van de gemiddelde temperatuur op aarde;
  - Stijging van de zeespiegel doordat gletsjers smelten en het zeewater uitzet door opwarming;
  - Klimaatverandering: verandering van het weertype gedurende een periode van meerdere jaren.
- **Gevolgen van de klimaatverandering:**
  - Extreme weersomstandigheden;
  - Door droogte worden woestijnen groter;
  - Sommige gebieden zijn minder geschikt en andere gebieden juist geschikter voor landbouw;
  - Bepaalde planten en dieren verdwijnen, terwijl andere soorten juist verschijnen;
  - Het jaarritme van soorten verandert;
  - Het aantal sterfgevallen door hitte neemt toe;
  - Er komen meer tropische ziekten en plagen.


## Doelstelling 8 basisstof 6
Je kunt omschrijven wat vermesting is en oorzaken en gevolgen van vermesting noemen.

- **Zelfreinigend vermogen van het water:** reducenten breken met behulp van zuurstof organische afvalstoffen af. Hierbij ontstaat koolstofdioxide en komen mineralen vrij.
- **Vermesting:** sterke toename van de hoeveelheid mineralen (vooral fosfaat en nitraat) in oppervlaktewater.
- **Oorzaken van vermesting:**
  - Bemesting met stalmest of kunstmest: mineralen uit de mest komen via het grondwater in het oppervlaktewater terecht.
  - Door industrie en rioolwaterlozingen komen mineralen in het water terecht.
- **Gevolgen van vermesting:**
  - verandering van de soortensamenstelling in ecosystemen;
  - sterke toename van sommige soorten waterplanten, o.a. kroos en bepaalde soorten algen, waardoor waterbloei ontstaat.
- **Gevolgen van waterbloei:**
  - Door de algengroei wordt het water troebel.
  - De algen sterven na enige tijd. Dit leidt tot grote hoeveelheden organische afvalstoffen in het water, waardoor reducenten zich snel vermeerderen.
  - Doordat de reducenten veel zuurstof verbruiken, ontstaat zuurstofgebrek. Daardoor sterven veel dieren, wat leidt tot nog meer organische afvalstoffen.
  - Uiteindelijk kan stinkend water ontstaan, waarin vrijwel geen leven meer voorkomt.

## Doelstelling 9 basisstof 6
Je kunt een aantal vormen van vervuiling van water noemen en je weet hoe rioolwater wordt gezuiverd.

- **Vervuiling door chemische stoffen:**
  - lozing van industrieel afvalwater met chemische afvalstoffen (bijv. giftige zware metalen zoals cadmium, kwik, lood, zink);
  - gebruik van bestrijdingsmiddelen (een deel komt terecht in het oppervlaktewater en grondwater);
  - doorspoelen van huishoudelijk afvalwater met chemische afvalstoffen (bijv. terpentine) in het riool.
- **Vervuiling door drijvend afval, o.a. plastic afval in oceanen.**
- **Vervuiling met ziekteverwekkers doordat er geen riolering en waterzuivering is.**
- **Rioolwaterzuivering:**
  - Roosters filteren het grote vuil.
  - Afvaldeeltjes zinken naar de bodem (voorbezinking en nabezinking).
  - Biologische zuivering: afbraak van organische afvalstoffen door reducenten.

## Doelstelling 10 basisstof 7
Je kunt een aantal vormen van vervuiling van de lucht en de bodem noemen en je kent een aantal methoden van afvalverwerking.

- **Luchtvervuiling:**
  - smog: een mengsel van rook en uitlaatgassen;
  - fijnstof: kleine stofdeeltjes die door verbranding van diesel ontstaan.
- **Bodemvervuiling:**
  - Chemisch afval op vuilnisbelten en bedrijventerreinen.
  - Als bodemvervuiling gevaarlijk is voor de gezondheid, is bodemafgraving (bodemsanering) noodzakelijk.
- **Soorten afval:**
  - recyclebaar afval, composteerbaar afval, klein chemisch afval (kca) en restafval. Gescheiden inzameling van afval maakt milieuvriendelijke verwerking mogelijk.
- **Recycling:** producten gebruiken als grondstoffen voor nieuwe producten (bijv. glas, papier, blik en plastic).
  - Milieuvriendelijk door besparing van grondstoffen, doordat minder afval wordt verbrand en minder giftige stoffen in het milieu komen.
- **Composteren:** reducenten breken gft-afval (groente-, fruit- en tuinafval) af tot compost.
  - Compost wordt gebruikt als mest.
  - Alleen biologisch afbreekbaar afval is te composteren.
- **Klein chemisch afval wordt apart ingezameld en verwerkt.**
- **Restafval wordt verbrand in verbrandingsovens of gestort op een vuilnisbelt.**
  - De energie die vrijkomt bij verbranden, kan bijv. worden gebruikt voor het opwekken van elektriciteit.
  - Vuilnisbelten kunnen stinken en trekken ongedierte aan.


